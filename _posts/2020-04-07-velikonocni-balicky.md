---

date:         2020-04-07

category:     blog

tags:         socialni-politika

layout:       post

title:        "Piráti z Prahy 13 zpříjemní těžké období těm nejpotřebnějším velikonočním balíčkem"

image:        posts/velikonocni-balicky.jpg

author:       Michal Polák

---



Piráti na Praze 13 během Velikonoc plánují udělat radost dětem ve své městské části. Společně s Potravinovou bankou Praha budou distribuovat cukrovinky do rodin samoživitelů a samoživitelek a dalších znevýhodněných Pražanů, kteří jsou nejvíce postižení epidemií nového koronaviru. K této iniciativě se připojilo také hlavní město Praha přes pirátského zastupitele a předsedu MS Piráti Praha 13 Tomáše Murňáka. Myšlenka nadchla také starostu Prahy 11 Jiřího Dohnala a pražského zastupitele a člena Pirátů na Praze 3 Martina Ardena, který domluvil cukrovinky do balíčků s potravinovou bankou.

Každá zmíněná městská část bude mít k dispozici 100 balíčku s cukrovinkami. Praha 3 a Praha 11 mohou velikonoční překvapení rozdělovat v dárkových taškách, které poskytlo hlavní město Praha. Sladkosti budou potřebným rozvezeny během velikonočních svátků, o jejich distribuci se postarají sociální pracovníci městské části Praha 13. Pětinu balíčků rozvezou sami Piráti rodinám, které se o ně už dříve přihlásily.

> „Rozhodli jsme se, že zpříjemníme Velikonoce těm nejpotřebnějším, na které nejvíce dopadají současná omezení plynoucí z nouzového stavu. Jsou to především matky samoživitelky, které často pracují například na dohody a nedosáhnou na žádné kompenzace. Navíc pokud pobírají ošetřovné, tak nedostanou dávku ve standardním výplatním termínu, ale zpětně. Pražská správa sociálního zabezpečení má na vyřízení 30 dní, takže rodiny často musí vystačit s výplatou za část měsíce března,“ popisuje vznik nápadu na velikonoční balíčky koordinátorka místního sdružení Michaela Beránková, která zároveň dodává, že se jedná o jednorázovou akci, související se současným omezením pohybu, které je zvláště pro děti náročné.

> “Děkujeme za spolupráci Potravinové bance Praha a její ředitelce paní Doušové za to, že díky nim můžeme těmto dětem alespoň zpříjemnit pro ně již tak stresové období,” poděkoval předseda Pirátů na Praze 13 Tomáš Murňák.

Piráti plánují, že se potravinové bance za poskytnuté potraviny v budoucnu odvděčí. Členové místního sdružení Praha 13 během sezóny vyrazí na brigádu zvanou „paběrkování“ a pomohou některému zemědělci sklidit úrodu, která by se kvůli příliš malé velikosti či atypickému tvaru do regálů supermarketů nikdy nedostala. Taková zelenina se zemědělcům nevyplatí vůbec sbírat, takže obvykle zůstane bez využití na poli. Potravinové banky však takovou zeleninu rády využijí, ale nemají ani personál, ani prostředky, aby ji mohli získat. 

