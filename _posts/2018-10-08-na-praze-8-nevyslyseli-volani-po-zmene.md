---
date:         2018-10-08
category:     blog
tags:         kampaň
layout:       post
title:        "Politici koalice STAN/KDU-ČSL a ANO odmítli vyslyšet volání občanů Prahy 13 po změně"
image:        posts/slunecni-namesti.jpg
author:       klub Zelení a Piráti pro 13
---

Dostali jsme silný mandát od voličů, abychom se pokusili o změnu na radnici, po které společně s občany na Praze 13 dlouhodobě voláme. V rámci vyjednávání jsme proto s nabídkou koalice oslovili všechny zvolené strany s výjimkou ODS. Koalice STAN/KDU-ČSL předem jakákoliv jednání s námi odmítla. Zbylá dvě uskupení, která diskuzi o 19členné koalici neodmítla, obdržela informaci, že nelpíme na pozici starosty a jsme ochotni ji nabídnout koaličnímu partnerovi. I přes tento velkorysý ústupek z naší strany nakonec povolební vyjednávání skončila podobně rychle jako před čtyřmi lety a znovu se utvořila koalice kolem vládnoucí ODS, podpořena tak jako v minulém období ANO a na Praze 13 nově sestavenou kandidátkou STAN a KDU-ČSL.

Věříme, že výsledek komunálních voleb na Praze 13, který v sobě v součtu nese pokles obliby stran předchozí vládní koalice (navzdory virtuálnímu posílení ODS), naznačuje, že také občané naší městské části si čím dál ve větší míře přejí změnu stávající situace. Zelení a Piráti pro 13, kteří jsou příslibem této změny, získali dvojnásobnou důvěru oproti minulým volbám.

S 11 získanými mandáty jsme suverénně druhým nejsilnějším uskupením v zastupitelstvu městské části. Přestože navzdory veškeré snaze zůstáváme zatím v opozici, jsme připraveni kdykoliv odpovědnost za vedení městské části převzít. O našich požadavcích na fungování zastupitelstva budeme dále jednat se starostou i předsedy ostatních klubů. Budeme usilovat o odpovídající zastoupení ve výborech a komisích, předsednictví v kontrolním výboru a o jeho většinovém obsazení opozicí tak, jak je běžnou demokratickou zvyklostí.

