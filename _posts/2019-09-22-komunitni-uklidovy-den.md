---
date:         2019-09-22
category:     blog
tags:         životní-prostředí
layout:       post
title:        "Komunitní úklidový den nejen po Pirátsku"
image:        posts/uklid.jpg
author:       Michaela Beránková
---

Přes 100 kilogramů odpadků a vyplevelený a osázený poslední květník mezi vestibuly metra Nové Butovice. Uklidili jsme kus Česka a zažili Butovice jinak!

V sobotu 21. září 2019 se Piráti z Prahy 13 opět podíleli na organizaci jedné z úklidových akcí Ukliďme Česko. Tentokrát ovšem spojili síly s komunitní organizací věnující se street gardeningu Komunitní zahrádky Praha 13. Cílem této skupiny lidí je nejen upravit veřejná prostranství, která nemají pravidelnou údržbu, případně jsou víceměné zanedbávaná, ale také zlepšit stav životního prostředí v okolí svého bydliště. 

> „Není nám lhostejné, jak vypadá prostředí, ve kterém žijeme a kde vyrůstají naše děti. Proto jsme se rozhodli s tím něco udělat a při různých příležitostech natáhneme rukavice, vezmeme zahradní náčiní a jdeme uklidit a zkrášlit vybrané zanedbané místo v našem okolí. Rádi bychom vybudovali komunitu podobně smýšlejících lidi, kteří se nebojí práce, ale hlavně chtějí vybudovat něco spolu. Formou guerilla street gardeningu organizujeme úklidy míst, o která nikdo nepečuje, čistíme a osazujeme květinami stávající neudržované květníky, účatníme se akcí jako Ukliďme Česko nebo Fill the bottle challenge, zkrátka se snažíme, aby se nám v naší městské části lépe žilo,“ říká Pavel Ondrejka, zakladatel projektu. 

Od deseti hodin dopoledne probíhal sběr odpadků na sídlišti Velká ohrada, kde Piráti ve spolupráci s dobrovolníky nasbírali 7 velkých pytlů, a to včetně kusů nábytku, koberce i oblečení. Zúčastnili se lidé všech věkových kategorií včetně dětí. Při vstupu do Dalejského údolí u točny autobusu 184 nalezli dobrovolníci nelegální skládku, na které se nacházelo přes 100 kilogramů odpadů. Společnými silami ji odklidili. Po úklidu následovala akce Zažít Butovice jinak, která je součástí komunitních akcí Zažít město jinak po celé České republice. Komunitní zahrádky Praha 13 zde měly v programu plevelení a osázení posledního z květníků mezi vestibuly metra Nové Butovice. Samotná akce u květníku začínala ve 14 hodin a zabrala přes 2 hodiny. Květník byl hodně zanedbaný a prorostlý trávou. Nejvíc času zabralo samotné plevelení. Osázení květinami už byla spíše třešničkou na dortu. Květníky byly osázeny vřesy, levandulí, netřesky a dalšími rostlinami tak, aby na jaře krásně rozkvetly a kvetly po celý rok. 

> „Sharing is caring ve veřejném prostoru platí dvojnásob. Není to jen o tom být viděn mezi lidmi, ale také o komunikaci a vzájemné pomoci. Chci, aby za mnou byl vidět kus práce a to nejen administrativní, ale i té fyzické. Není mi ukradené, jak okolí mého bydliště vypadá a proto rád přidám ruku k dílu. Podporuji místní komunitu street zahradníků, protože za nimi zůstává vlna pozitiv a krásných kvetoucích květníků. Navíc člověk občas potřebuje ruce zabořit do hlíny a vypustit alespoň na chvíli z hlavy všechny starosti. Je to skvělý relax“, popsal aktivitu Tomáš Murňák, místopředseda výboru pro životní prostředí Magistrátu Hlavního města Prahy. 

Piráti z Prahy 13 tyto komunitní akce podporují a rádi se jich účastní. Není to pro ně totiž jen sdílení veřejného prostoru, ale i možnost komunikovat s lidmi a zanechat za sebou práci, která jde na první pohled vidět.
