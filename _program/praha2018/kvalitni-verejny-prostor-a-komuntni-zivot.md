---
title: Kvalitní veřejný prostor a komunitní život
uid: kontinuita
campaignCategoryUid: praha2018
campaignGroupUid: volby-2018
perex: Průběžně rozvíjíme a realizujeme naší vizi ideální Třináctky také v dalších oblastech, a snažíme se tak činit se zapojením co nejvíce sousedů. Inspirací je pro nás i oficiální Strategie rozvoje Prahy 13, kterou považujeme za relativně kvalitní dokument (byť dnes v řadě bodů již trochu zastaralý). Je velká škoda, že od roku 2007, kdy tento dokument vznikl, zůstalo v důsledku pasivity radních z velké části pouze u slov.
order: 3
---

Dominantním charakterem Prahy 13 je bezesporu sídlištní výstavba, která s sebou bohužel nese i anonymitu a nižší míru identifikace s místem svého bydliště. Přispívá k tomu jistě i fakt, že pro nemalý počet lidí představuje Třináctka pouze přechodné bydliště či dokonce pouze místo, kam dojíždí za prací. Přesto či možná právě proto se domníváme, že je velice důležité vytvářet a podporovat takové aktivity a opatření, které budou přispívat k posilování sousedského a komunitního rázu a k pocitu sounáležitosti s místem, kde žijeme.


Skutečné sousedství a komunitu samozřejmě nelze budovat shora. Jde o postupný proces, který vychází z vnímání a jednání jednotlivců a zásadním způsobem závisí na osobním vnímání štěstí a spokojenosti. Daleko spíše se však tímto společenskotvorným prvkem stane člověk, který se na Třináctce cítí dobře a považuje ji za svůj skutečný domov, a který zde nachází k utváření i posilování sousedských vztahů vhodné podmínky a příležitosti. A naopak, pokud se nám postupně podaří takovéto příjemné sousedské a komunitní klima vytvořit, budou v něm vyrůstat a chtít žít spíše právě takové osobnosti, které budou tento jeho charakter dále upevňovat a rozšiřovat. Pojďme tuto pozitivní spirálu rozjet...


Nemá-li být Praha 13 jen noclehárnou s kancelářskými a nákupními komplexy, je třeba poskytnout lidem dostatek rozmanitých příležitostí k trávení času v kvalitním veřejném prostoru. Vybudovat z Prahy 13 příjemné místo k životu vyžaduje mnohem víc než jen upravený Centrální park a koncert pro něj. Jakkoliv tyto tvoří velmi dobrý základ, neměly by se stát “mantrou” přeříkávanou jako důkaz dostatečné podpory zeleně a kultury na Třináctce. Protože i sousedé z dalších částí Prahy 13 mají právo na to požadovat adekvátní investice do budování a údržby relaxačních zelených ploch v blízkosti jejich bydliště. Protože kutura na Praze 13 by neměl být jen Dalibor Janda Revival band a Ozvěny Porty.


Představa o kvalitním veřejném prostoru, sousedství a kultuře je samozřejmě velmi individuální a u každého člověka svým způsobem unikátní. Přesto si myslíme, že se výstup ze zamyšlení Pirátů na Praze 13 na toto téma do značné míry shoduje s pohledem většiny obyvatel Třináctky. Protože je zamyšlením řadových občanů, kteří se denně ve svém okolí setkávají se stejnými neduhy a ve vztahu k trávení volného času mají stejná či podobná přání.

