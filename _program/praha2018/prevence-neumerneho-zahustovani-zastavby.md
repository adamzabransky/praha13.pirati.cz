---
title: Prevence neúměrného zahušťování zástavby
uid: prevence
campaignCategoryUid: praha2018
campaignGroupUid: volby-2018
perex: Jakkoliv respektujeme právo soukromých vlastníků na jejich podnikatelské developerské záměry, zastáváme názor, že stejného respektu se musí dostávat i stávajícím obyvatelům, jejichž zájmy bývají často necitlivou výstavbou neadekvátně narušovány.
order: 2
---
      
V posledních letech jsme na Praze 13 svědky nemilosrdného zahušťování zástavby, které v mnoha směrech prokazatelně snižuje kvalitu každodenního života obyvatel. S novou zástavbou přímo úměrně roste počet obyvatel, aut a znečištění a na druhé straně se snižuje kapacita školských zařízení, parků a dalších relaxačních ploch. Dokladem vážnosti situace jsou mimo jiné výsledky radničních průzkumů z posledních tří let, kde sami lidé ze třináctky označují zahušťování zástavby jako hlavní problém naší městské části. O to více nepochopitelný je pro nás přístup stávajícího vedení radnice, které se vehementně brání sdílení informací a  zapojení občanů do rozvoje vlastní městské části. Paradoxem je, že svoji pasivitu s odkazem na „soukromé vlastnictví” alibisticky vysvětlují i ti samí radní, kteří v minulosti pro odprodej těchto pozemků hlasovali. Ne všechny pozemky jsou ale soukromé. A ne všechny soukromé pozemky musí být zastavitelné. No a konečně ne každý stavební záměr musí mít velkou výšku a malý přínos pro lokalitu.
* Prosadíme ustavení výboru územního rozvoje, který se bude za účasti zastupitelů i veřejnosti rozvojem městské části koncepčně zabývat. Nové stavby na Praze 13 musí být včas projednány s veřejností. Využijeme služeb kvalitních urbanistů a již dostupných studií územního rozvoje zpracovaných pro Prahu 13.
* Prosadíme změny v přípravě Metropolitního plánu tak, aby nový územní plán reguloval výstavbu v naší městské části a chránil zelené plochy Centrálního parku i vnitrobloků před zástavbou.
* Budeme usilovat o odkup potenciálně zastavitelných pozemků (zpět) do vlastnictví městské části s cílem rozšiřovat zeleň a kultivovat veřejný prostor.
* Budeme všemi možnými prostředky bránit výstavbě staveb předimenzovaných a/nebo zamýšlených v již zahuštěných lokalitách.
* V případě větších developerských záměrů vyvineme maximální úsilí k tomu, aby ze zisku z výstavby v naší obci těžili jak noví, tak i její stávající obyvatelé. Příspěvek může mít podobu např. ve vybudování/revitalizaci okolní zeleně a komunikací, spoluvybudování školských zařízení či sportovišť, poskytnutí (ne)bytových prostor pro komunitní účely atp.
