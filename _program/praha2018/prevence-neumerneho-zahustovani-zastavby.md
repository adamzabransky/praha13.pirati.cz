---
title: Prevence neúměrného zahušťování zástavby
uid: prevence
campaignCategoryUid: praha2018
campaignGroupUid: volby-2018
perex: Jakkoliv respektujeme právo soukromých vlastníků na jejich podnikatelské developerské záměry, zastáváme názor, že stejného respektu se musí dostávat i stávajícím obyvatelům, jejichž zájmy bývají často necitlivou výstavbou neadekvátně narušovány.
order: 2
---
      
Jakkoliv respektujeme právo soukromých vlastníků na jejich podnikatelské developerské záměry, zastáváme názor, že stejného respektu se musí dostávat i stávajícím obyvatelům, jejichž zájmy bývají často necitlivou výstavbou neadekvátně narušovány.

O tom, že výstavba na Praze 13 v mnoha případech zdravý rámec přesahuje, svědčí ostatně i fakt, že sami občané v roce 2016 neúměrné zahušťování zástavby označili v rámci Místní Agendy 21 jako problém číslo jedna. Bohužel, nemáme pocit, že by radnice v reakci na tento jasný občanský apel adekvátně reagovala.

Zatímco v jiných městech či pražských městských částech se již setkáváme s postupným uplatňováním pravidel participativního plánování a rozvoje, Praha 13 doposud tuto agendu řeší za zavřenými dveřmi komise a vehementně odmítá transformaci komise ve výbor, což by legálně umožnilo alespoň dobrovolnou účast aktivních občanů. Důsledkem toho se pak rodí situace, kdy se z pohledu občanů objeví jako blesk z čistého nebe stavební záměr 16podlažního domu na zeleni, kterou lidé do té doby považovali za městskou, a radnice i investor se diví silnému občanskému odporu.

Piráti se dlouhodobě snaží předcházet takovým situacím prosazováním návrhů, jejichž realizace má za cíl zajistit maximu obyvatel Třináctky alespoň elementární informovanost o (nejen) stavebním rozvoji a těm, kteří se na něm chtějí podílet aktivněji, tuto možnost prostřednictvím efektivních nastrojů participace poskytnout. Zároveň se snažíme o to, aby Praha 13 vyvíjela aktivní tlak na pražský Magistrát a další instituce, a to v těch oblastech, které sama nemůže ovlivnit, ale které přitom mají na výstavbu a rozvoj naší městské části zásadní vliv (územní plán, výšková regulace výstavby atp.)

Neúměrné zahušťování výstavby bychom rádi eliminovali <a href="https://docs.google.com/document/d/1tVef2ve1NZYHas2CPfSrwdVQxJXqLjiO_wE5hfocUN0/edit?usp=sharing" target="_blank">zavedením následujících opatření</a>.
