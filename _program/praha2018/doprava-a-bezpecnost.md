---
title: Doprava a bezpečnost
uid: doprava
campaignCategoryUid: praha2018
campaignGroupUid: volby-2018
perex: Časy, kdy řidiči na sídlištích Prahy 13 parkovali svá auta u domů  podélně, jsou dávno pryč. S nárůstem počtu obyvatel, administrativních budov i celkové ekonomické úrovně společnosti se tzv. “doprava v klidu” stala jedním z nejpalčivějších dopravních problémů dnešní Třináctky. Jedním, ale ne jediným. Dalšími problémy, na jejichž řešení bychom se chtěli zaměřit, je havarijní stav silnic a chodníků. Nemálo míst by si zasloužilo lepší řešení z hlediska dopravní bezpečnosti a prostor pro zlepšení vidíme také v bezbariérovosti pro osoby se sníženou pohyblivostí. Některá řešení jsou v kompetenci naší městské části, ale zpravidla vyžaduje dopravní problematika kooperaci s dalšími subjekty (magistrát, TSK, středočeský kraj). Jsme proto připraveni vytvořit odpovídající tlak a aktivitu směrující k postupnému řešení výše zmíněných nedostatků.
order: 6
---

* Budeme iniciovat a podporovat rozumné projekty zvyšující kapacity parkovacích míst na Praze 13. Optimální cestu vidíme v rozšiřování stávajících parkovišť, ideálně vertikálně – nová parkovací místa nesmí vznikat na úkor zeleně. Jsme připraveni podpořit také rozumné projekty parkovacích domů. Parkování musí ale být vždy primárně řešením, ne businessem.
* Zasadíme se o rozšíření velkoplošných odstavných parkovišť a parkovacích domů v systému “park and ride” i mimo území Prahy 13 (Zličín, Středočeský kraj). Vzhledem k poloze naší městské části a napojení na metro zvyšují dopravu na Třináctce zhusta právě auta lidí dojíždějících do Prahy z okolí.
* Odmítáme zavedení parkovacích zón na Praze 13, protože v současné době z principu nemohou vyřešit problém převažující poptávky rezidentů nad dostupnou kapacitou. V důsledku by si tak lidé zaplatili za místo, které jim parkovací zóny stejně neposkytnou.
* Budeme usilovat o zlepšení stavu našich silnic a chodníků, které jsou na mnoha místa v katastrofálním stavu. Co mladé zdravé nohy hladce a nevědomky překonají, může být pro řadu občanů zásadní překážkou v každodenním životě.
* Ve spolupráci s magistrátním ROPIDem se chceme zasadit o kvalitní veřejnou dopravu –  je třeba zohlednit zejména frekvence a propojení jednotlivých spojů.
* Budeme prosazovat funkční osvětlení hlavních tras pohybu osob na MČ tak, aby se mohli občané cítit při cestě domů bezpečně.
* Ve spolupráci s městskou policií, školami i veřejností chceme zvýšit zabezpečení přechodů a dalších dopravních míst se zvýšeným rizikem nehody.  Zabezpečení může být jak charakteru technického (lepší značení, osvětlení), tak může mít i podobu asistence strážníků či dobrovolníků.
* Budeme podporovat lepší podmínky pro cyklisty včetně nových propojení do centra města a možností bezpečného odstavení kol na stanicích metra v systému “bike and ride”. Podpoříme bikesharingové projekty.
