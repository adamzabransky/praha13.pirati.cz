---
title: Sociální a bytová politika
uid: socialni-politika
campaignCategoryUid: praha2018
campaignGroupUid: volby-2018
perex: Bez ohledu na to, zda se jedná o seniory, zdravotně postižené, nebo rodiny a mládež, vyžaduje plánování a provozování sociálních služeb vysokou míru odbornosti i dobrou znalost specifických potřeb dané lokality a cílové skupiny. Naštěstí se v této oblasti můžeme opírat o celou řadu odborníků, ať už na příslušných odborech úřadu, tak i mezi zaměstnanci jednotlivých poskytovatelů. S trochou nadsázky by se tak dalo říci, že jediným politickým úkolem je zajistit dostatečný a dlouhodobý tok finančních prostředků, který vytvoří poskytovatelům sociálních služeb stabilní a transparentní prostředí pro jejich činnost. S respektem k výše uvedenému proto budeme realizovat kroky doporučené odborným dokumentem “Priority rozvoje sociálních a návazných služeb pro občany Prahy 13”, který jsme si jako městská část nechali zpracovat. Podpora prostřednictvím sociálních služeb musí být z našeho pohledu zaměřena především na začlenění občanů do společnosti a na posílení jejich nezávislosti a kompetencí pro samostatný život.
order: 7
---

* Je třeba změnit způsob financování sociálních služeb – Krátkodobost a netransparentnost dotačních programů představuje pro poskytovatele sociálních služeb neustálý zdroj ohrožení. Chtěli bychom poskytovatele sociálních a návazných služeb, jejichž služby občané MČ Praha 13 potřebují, stabilně na svém území uvázat. Jednou z cest mohou být právě víceleté dotační programy a transparentnost při jejich zadávání a vyhodnocování. Rovněž je třeba hledat zdroje pro celkové navýšení objemu prostředků, a to ať již ve vlastním rozpočtu (úspora za TV Praha 13, soutěžení i u zakázek s nižší cenou), tak i intenzivní spoluprací s magistrátem, jakožto klíčovým podporovatelem, a důsledným čerpáním dotací.
* Budeme podporovat komunitní plánování sociálních služeb. Nastavení sociálních služeb musí v maximální míře reflektovat skutečné potřeby občanů v dané lokalitě. Z analýz vyplývá, že nejvíce pozornosti je i s ohledem na demografické charakteristiky Prahy 13 potřeba věnovat seniorům, rodinám, dětem a mládeži ohroženým sociálním vyloučením a v neposlední řadě také integraci cizinců, kteří tvoří cca ⅕ populace Prahy 13.
* V péči o naše seniory, kterých bude na Praze 13 v roce 2030 bezmála dvojnásobek oproti dnešku, podporujeme koncept tzv. domovinek – několika center, které na území městské části budou zprostředkovávat nebo přímo poskytovat sociální, zdravotní a další služby obyvatelům v seniorském věku. Služby budou poskytovány v jejich domácím prostředí, případně v bytech zvláštního určení (bytech s pečovatelskou službou), nebo v sociálních bytech (tzv. ústupové bydlení). Smyslem a cílem je vytvořit centrum podpory seniorů, které bude zároveň nabízet podporu i pro osoby pečující. Udržet lidi v jejich domácím prostředí je naší prioritou.
* Budeme prosazovat, aby byl domov pro seniory v naší městské části provozován pražským magistrátem.  Zřizování a provozování sociálních služeb by se mělo řídit ověřeným principem subsidiarity. Podle něj by měla městská část provozovat a řídit takové sociální služby, které jsou z finančního hlediska pro městskou část bez vyššího rizika provozovatelné. S ohledem na vysoké provozní náklady domova pro seniory považujeme za vhodnější jeho provozování hlavním městem Prahou.
* V oblasti bytové politiky budeme aktivně podporovat magistrátní projekt startovacích bytů na točně Oistrachova. Pro zajištění bydlení pro další potřebné skupiny (např. byty pro učitele) bychom chtěli využít veřejných smluv s developery, kteří by tímto způsobem mohli alespoň v případě větší výstavby přinést určitou kompenzaci za obecní náklady spojené s jejich záměry.
